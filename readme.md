# Hackathon

## QResp: codi QR per ajudar en la presa de decisions terapèutiques en cas d’agudització
Les malalties pulmonars intersticials difuses (MPID) són un grup de més de 100 malalties minoritàries que afecten el parènquima pulmonar (teixit del pulmó). El diagnòstic i maneig terapèutic d’aquests pacients es decideix tenint en compte el tipus de malaltia i patró radiològic, la fase en la qual es troba i el tipus d’afectació funcional, així com altres característiques extrapulmonars individuals com l’existència d’altres malalties, limitació de mobilitat o problemes nutricionals, presa d’altres medicaments, estat general i voluntats del pacient. Per tant, requereixen un equip multidisciplinari terapèutic en centres específics on es compti, com a mínim, amb un equip de pneumologia expert que pot estar en contacte amb els equips assistencials més propers al domicili del pacient. Tanmateix, aquests pacients poden presentar infeccions respiratòries i altres problemes aguts que provoquin un empitjorament de l’ofec i la tos, per la qual cosa solen requerir una atenció immediata a serveis d’Urgències hospitalàries o ambulatòries on el personal assistencial està més format en altres tipus de malalties respiratòries més prevalents. Facilitar la informació sobre com abordar els problemes aguts d’aquests pacients pot ser útil no només pel personal assistencial no entrenat en aquestes malalties sinó també pel mateix pacient. Disposar d’un espai d’informació accedint a través d’un codi QR que porti el pacient, on es puguin incloure els símptomes aguts que es presenten i, de forma automàtica, suggereixi les mesures diagnòstic-terapèutiques a realitzar en el pacient i informi d’allò que s’ha d’evitar perquè pugui ser inclús perjudicial permetria millorar l’eficiència assistencial en l’abordatge agut d’aquests pacients.
Proposa: IDIBELL, CIBERES i l'associació de pacients AIRE

### Punt de vista tecnològic
Desenvolupar una plataforma a la qual s’accedeixi amb un codi QR i que permeti:
1) incloure les dades bàsiques sobre la malaltia i condicions clíniques rellevants del pacient (per part del mateix pacient i del seu equip mèdic/infermeria),
2) sistema d’intel·ligència artificial que permeti incorporar aquestes dades i actualització d’informació sobre com actuar (que puguin incorporar-se tan manualment com a través de la cerca d’internet en pàgines predefinides),
3) desenvolupar algoritmes d’actuació que es puguin validar i perfeccionar pel seu ús a la pràctica clínica.

### Punt de vista de salut
Els pacients amb malalties pulmonars intersticials difuses solen tenir problemes aguts com infeccions respiratòries, exacerbacions sobtades de la malaltia o embòlia pulmonar o pneumotòrax. Si aquests episodis aguts apareixen durant un viatge o lluny de l’hospital on tracten al pacient l’equip d’urgències que l’atengui pot tenir problemes per identificar l’actitud diagnòstic-terapèutica adequada o òptima. D’altra banda, el tractament ràpid i efectiu d’aquestes condicions pot reduir el risc de mort associat, així com l’ús inadequat de fàrmacs en casos no necessaris o inclús perillosos. Per tant, desenvolupar eines que puguin ajudar en la millora de l’abordatge urgent de complicacions agudes en pacients amb malalties pulmonars intersticials serà de gran valor pels serveis assistencials d’urgències i pels pacients.